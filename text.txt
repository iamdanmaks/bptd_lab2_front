Канада отримала достатні докази для того, щоби стверджувати, що Boeing авіакомпанії МАУ був збитий ракетою земля-повітря.

Про це заявив прем’єр Канади Джастін Трюдо на екстреній прес-конференції в четвер у Оттаві, повідомляє кореспондент "Європейської правди".

"У нас є розвіддані з багатьох джерел, включаючи наших союзників і наші власні. Ці дані свідчать, що літак був збитий іранською ракетою земля-повітря", - наголосив він.

Трюдо не став уточнювати, хто саме причетний до цього та не  надав деталей щодо наявних доказів, та не виключив, що збиття лайнера не було навмисною та цілеспрямованою дією тих, хто запустив ракету.

Джастін Трюдо наголосив, що ці дані додатково підкреслюють важливість повноцінного розслідування. "Канадці заслуговують на те, щоби мати відповіді... Родичі жертви потребують відповідей. Я потребую відповідей", - заявив він, додавши, що звернувся до іранської влади із відповідними запитами.

Він також  підкреслив, що розуміє, наскільки серйозні звинувачення від нього прозвучали. "І я розумію, що ця новина стане додатковим шоком для родин, які вже скорблять після цієї невимовно важкої трагедії", - додав прем'єр.

Варто зауважити, що менше доби тому канадський уряд давав журналістам протилежні оцінки спецслужби визначали технічні неполадки як попередню причину катастрофи лайнера МАУ.

Однак у четвер низка американських ЗМІ майже одночасно повідомили, що літак МАУ збила іранська ракета, ймовірно, помилково. Також сумніви щодо технічних проблем висловлював ДональдТрамп.

Згодом  New York Times оприлюднило відеоролик, на якому, як стверджується, відзнятий момент влучання ракети в український літак. Відео зняте з землі з житлових кварталів, імовірно телефоном. На ньому дійсно відзнято вибух у нічному небі, після якого світла точка продовжила рух. За деякий час було чути вибухову хвилю. New York Times стверджує, що змогло перевірити достовірність даного відео.